{
  "state": "West Bengal",
  "district": null,
  "date": "2026-02-16",
  "article_count": 1,
  "articles": [
    {
      "title": "Weather forecast West Bengal | বসন্তের আগেই গ্রীষ্মের মেজাজ! উধাও ভোরের শিরশিরানি, সাত দিনে বাংলার তাপমাত্রা বাড়বে ৩-৪ ডিগ্রি - uttarbangasambad.com",
      "url": "https://news.google.com/rss/articles/CBMiogFBVV95cUxQTXV4RjU4RUNxVktGWHVISkZ3MmtqSUtOMGhZdm1hWEpOTWNHUFozQzZpcF8xVm9lS1d6bXJ4bXY5WDMwS2FiN1dicHdKVFE3QjdjNlVaSW5md2dtdkxJVDgyZFJVMUpSRkZzbzRsQlQxUzlyTGgxMlNhcm5GQjVkeUVIaElrNy12a1RHdGNUMDh5S3JQeXFlamlWQnpvczJib0E?oc=5",
      "source": "uttarbangasambad.com",
      "date": "2026-02-16T09:59:46+05:30",
      "language": "bn",
      "state": "West Bengal",
      "district": null,
      "search_term": "(তাপমাত্রা OR \"তাপমাত্রা বৃদ্ধি\" OR \"পারদ চড়ছে\" OR \"ডিগ্রি সেলসিয়াস\" OR \"সর্বোচ্চ তাপমাত্রা\" OR \"রেকর্ড তাপমাত্রা\") West Bengal",
      "full_text": "উত্তরবঙ্গ সংবাদ ডিজিটাল ডেস্ক: মাঠে পাকিস্তান যেমন ভারতীয় বোলারদের নিখুঁত লাইন-লেন্থ আর স্পিন ঘূর্ণিতে কুপোকাত হয়েছে, প্রকৃতির পিচেও তেমনই উত্তুরে হাওয়াকে কার্যত ‘বোল্ড আউট’ করে এবার ক্রিজ ছেড়ে বিদায়ের পথে শীত। চলতি সপ্তাহের শেষে শীতের শেষ রেশটুকুও বাংলা থেকে পুরোপুরি মিলিয়ে যাবে বলে স্পষ্ট পূর্বাভাস দিয়েছে আবহাওয়া দপ্তর (Weather forecast West Bengal)। ভোরের দিকে জেলাগুলিতে সামান্য শিরশিরানি থাকলেও, বেলা বাড়ার সঙ্গে সঙ্গে কড়া রোদের তেজ জানান দিচ্ছে যে বসন্তের আমেজ কাটিয়ে রাজ্য এখন গরমের কবলে পড়তে চলেছে।\nআবহাওয়া দপ্তরের তথ্য অনুযায়ী, উত্তরবঙ্গের জেলাগুলিতে বর্তমানে সর্বনিম্ন তাপমাত্রা ১৬ থেকে ১৭ ডিগ্রি সেলসিয়াসের মধ্যে ঘোরাফেরা করলেও, চলতি সপ্তাহের শেষ নাগাদ তা ১৯ ডিগ্রির গণ্ডি ছুঁতে পারে। দিনের বেলা তাপমাত্রা ৩০ থেকে ৩১ ডিগ্রি সেলসিয়াসে পৌঁছানোর সম্ভাবনা থাকায় উত্তরের জেলাগুলিতেও দুপুরের পর গরমের আমেজ স্পষ্ট হবে।\nদক্ষিণবঙ্গের পরিস্থিতি আরও খানিকটা জটিল। জেলাগুলিতে সর্বোচ্চ তাপমাত্রা ২৯ থেকে ৩২ ডিগ্রির মধ্যে থাকতে পারে এবং সর্বনিম্ন তাপমাত্রা ১৩ থেকে ১৭ ডিগ্রির আশেপাশে থাকবে। ফলে দিনের বেলা রোদের তীব্রতা এতটাই বাড়বে যে, অনেক বাড়িতেই এখন ফ্যান চালানো বাধ্যতামূলক হয়ে দাঁড়িয়েছে।\nফেব্রুয়ারির মাঝামাঝি সময়ে আবহাওয়ার এই ভোলবদল নিয়ে মোটেও খুশি নন রাজ্যবাসী। বিশেষ করে আগামী ১৭ থেকে ২১ ফেব্রুয়ারির মধ্যে তাপমাত্রা ৩১ থেকে ৩২ ডিগ্রিতে পৌঁছে যাওয়ার যে পূর্বাভাস রয়েছে, তাতে ফেব্রুয়ারিতেই গলদঘর্ম দশা হওয়ার আশঙ্কা তৈরি হয়েছে। যদিও ১৬ ফেব্রুয়ারি পর্যন্ত পারদ ২৯ ডিগ্রির আশেপাশে থিতু হতে পারে, কিন্তু তারপর থেকেই শুরু হবে তাপমাত্রার দ্রুত উত্থান। ভোরের দিকে যে হালকা কুয়াশা বা শিশিরের আবেশ দেখা যাচ্ছে, তাও সকাল ৮টা থেকে ৯টার মধ্যেই রোদের তেজে বিলীন হয়ে যাচ্ছে।\nঅন্যদিকে, ভারত মহাসাগর এবং সংলগ্ন দক্ষিণ-পূর্ব বঙ্গোপসাগরের ওপর একটি নিম্নচাপ দানা বাঁধছে। যদিও এই নিম্নচাপের প্রভাবে বাংলায় বৃষ্টির সম্ভাবনা কতটা, সে বিষয়ে এখনই নিশ্চিত করে কিছু জানায়নি মৌসম ভবন। তবে এই ভৌগোলিক বদলের কারণে বায়ুমণ্ডলে জলীয় বাষ্পের প্রবেশ ঘটতে পারে, যার ফলে আর্দ্রতাজনিত অস্বস্তি ও তাপমাত্রা আরও বেশ খানিকটা বেড়ে যাওয়ার ইঙ্গিত রয়েছে। সব মিলিয়ে, ক্রিকেট পিচে ভারতের দাপুটে জয়ের মতোই বাংলার আবহাওয়াতেও এখন একপেশে আধিপত্য বজায় রাখছে ক্রমবর্ধমান তাপমাত্রার পারদ।",
      "relevance_score": 0.0
    }
  ]
}